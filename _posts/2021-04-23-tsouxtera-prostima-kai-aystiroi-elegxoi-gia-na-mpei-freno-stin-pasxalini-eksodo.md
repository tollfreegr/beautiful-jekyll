---
layout: post
published: true
title: 'Τσουχτερά πρόστιμα και αυστηροί έλεγχοι για να μπει φρένο στην πασχαλινή έξοδο '
subtitle: 'Εντατικοποιούνται οι έλεγχοι της Ελληνικής Αστυνομίας στους επίδοξους εκδρομείς του Πάσχα με την κυβέρνηση να αποφασίζει αλλαγές, που θα ισχύουν από σήμερα, προκειμένου να ελεγχθούν οι διαπεριφερειακές μετακινήσεις.'
bigimg: '/img/metakiniseis.jpg'	
---

Οι νέοι περιορισμοί, σε συνδυασμό με τους σαρωτικούς ελέγχους και την επιβολή τσουχτερών προστίμων για τους παραβάτες έρχονται έπειτα από τις πρωινές εικόνες στα διόδια όπου η κίνηση ήταν ιδιαίτερα αυξημένη.

Σήμερα εκδόθηκε η σχετική ΚΥΑ που προβλέπει τις απαγορεύσεις αλλά και τα πρόστιμα που ορίζονται. 

Τα νέα μέτρα θα ισχύουν έως και τη Δευτέρα, 10 Μαΐου 2021 και ώρα 6:00.

Συγκεκριμένα, όσον αφορά τα πρόστιμα, το σχέδιο για να μπει φρένο στις μετακινήσεις περιλαμβάνει:

* 300 ευρώ πρόστιμο που θα επιβάλλεται για αναίτιες μετακινήσεις
* 500 ευρώ πρόστιμο σε περίπτωση εντοπισμού ψευδούς δήλωσης για να δικαιολογηθεί αναίτια μετακίνηση

Σύμφωνα με την ΚΥΑ, επιτρέπονται οι μετακινήσεις από νομό σε νομό για:

* λόγους εργασίας (ύστερα από διασταύρωση των στοιχείων μέσω του συστήματος «ΕΡΓΑΝΗ»)
* λόγους υγείας (με επίδειξη αποδεικτικού για επίσκεψη σε δημόσια δομή υγείας, εκτός των περιπτώσεων έκτακτης και επείγουσας ανάγκης)
* μετάβαση σε κηδεία (μόνο με ληξιαρχική πράξη θανάτου). Ο συνολικός χρόνος μετακίνησης δεν επιτρέπεται να υπερβαίνει τις 48 ώρες.
* μετάβαση διαζευγμένων γονέων που είναι αναγκαία για τη διασφάλιση επικοινωνίας γονέων και τέκνων
* Εφάπαξ μετάβαση στον τόπο μόνιμης κατοικίας χωρίς επιστροφή (απαραίτητο έγγραφο το Ε1)
* Φοιτητές που επιστρέφουν στη μόνιμη κατοικία τους

Σημειώνεται πως η συγκομιδή προϊόντων ως αιτία για υπερτοπική μετακίνηση απαλείφεται και δεν θα προβλέπεται για την περίοδο του Πάσχα.

Χθες ο πρωθυπουργός Κυριάκος Μητσοτάκης σε συνέντευξή του ήταν ξεκάθαρος ότι θα υπάρξουν αυστηροί έλεγχοι και ότι τα πρόστιμα θα είναι τσουχτερά.

«Μην έχετε καμία αμφιβολία ότι θα υπάρχουν αυστηροί έλεγχοι στην έξοδο από τις πόλεις, ειδικά στην έξοδο από την Αθήνα για το Πάσχα. Και τα πρόστιμα θα είναι τσουχτερά. Ας αναλάβουν όλοι το ρίσκο, για να θυμηθώ και μια φράση που ήταν της μόδας στον δημόσιο διάλογο. Θα συνιστούσα πραγματικά να συμμορφωθούμε με τις υποδείξεις της πολιτείας», είπε χαρακτηριστικά ο πρωθυπουργός.

Από την πλευρά της η κυβερνητική εκπρόσωπος Αριστοτελία Πελώνη συμπλήρωσε πως είναι και ζήτημα συνέπειας προς τους συνεπείς, καθώς η πλειοψηφία των πολιτών δείχνει υπευθυνότητα και δεν προσπαθεί να «κλέψει» το σύστημα, τόνισε η κυβερνητική εκπρόσωπος. 

Οι σχετικές ανακοινώσεις αναμένονται από τον υπουργό Προστασίας του Πολίτη Μιχάλη Χρυσοχοΐδη. Ακόμη, στις 18:00 το απόγευμα ο υφυπουργός Πολιτικής Προστασίας Νίκος Χαρδαλιάς θα δημοσιοποιήσει τα μέτρα που θα ισχύσουν για όλη την Μεγάλη Εβδομάδα. 

Σήμερα το απόγευμα αναμένεται να γίνουν και οι ανακοινώσεις για το πώς θα λειτουργήσουν τα καταστήματα που δραστηριοποιούνται στον χώρο της εστίασης από την Δευτέρα του Πάσχα 3 Μαΐου.




[Πηγή](https://www.liberal.gr/news/tsouchtera-prostima-kai-austiroi-elegchoi-gia-na-mpei-freno-stin-paschalini-exodo/373018)



