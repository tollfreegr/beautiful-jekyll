---
layout: post
published: true
title: 'Διόδια: Τι αλλάζει με τα πρόστιμα σε όσους δεν πληρώνουν'
subtitle: 'Τη δέσμευση της κυβέρνησης ότι θα καταργηθούν οι νόμοι "Βορίδη - Χρυσοχοίδη" οι οποίοι ποινικοποίησαν την μη πληρωμή διοδίων, οδηγώντας τους παραβάτες στο δικαστήριο, ανακοίνωσε ο υπουργός Υποδομών και Μεταφορών Χ ρήστος Σπίρτζης,  σε εκδήλωση κατοίκων του Δήμου Ωρωπού.'
bigimg: '/img/DIODIA-n78.jpg'	
---
Παράλληλα, πρόσθεσε, ότι θα **βρεθεί λύση πολύ σύντομα** με τους παραχωρησιούχους της Νέας Οδού για το **πάγωμα των προστίμων** που έχουν καταλογιστεί και έχουν **αποσταλεί σε αρκετούς πολίτες της περιοχής** για την αποφυγή πληρωμής διοδίων στο παρελθόν.

Ο κ. Σπίρτζης ανακοίνωσε ότι οι κάτοικοι του Δήμου Ωρωπού και της ευρύτερης περιοχής μετά την ολοκλήρωση της **ηλεκτρονικής καταγραφής των αυτοκινήτων τους**, σε λίγους μήνες, **θα απαλλαγούν από την πληρωμή των πλευρικών διοδίων**. Επίσης, θα υπάρξει διαπραγμάτευση με τους παραχωρησιούχους όταν εφαρμοστεί το νέο ηλεκτρονικό σύστημα διοδίων να πληρώνουν ένα πολύ μικρό (fix) ποσό περίπου 20-30 λεπτά για τη διαδρομή από τη Μεταμόρφωση μέχρι τα όρια του Δήμου Ωρωπού. Επίσης, ξεκαθάρισε ότι **δεν πρόκειται να τοποθετηθούν νέα διόδια στη Βόρεια Αττική**, ούτε πλευρικά ούτε μετωπικά, υπογραμμίζοντας ότι «υπάρχει συμφωνία με τον παραχωρησιούχο».

Ο υπουργός Υποδομών εξήγησε στους κατοίκους της περιοχής ότι είναι **πολύ δύσκολο να καταργηθούν τα διόδια γιατί είναι βαριές οι ρήτρες των συμβάσεων παραχώρησης** και το κράτος θα επιβαρυνθεί με τεράστια ποσά που αγγίζουν τα **15-20 εκατ. ευρώ για όλη την Ελλάδα**. Άλλωστε, δεν μπορεί να ισχύσουν άλλα εδώ και άλλα στην υπόλοιπη Ελλάδα. Είπε, όμως, ότι με το **νέο ηλεκτρονικό σύστημα διοδίων θα είναι δίκαιο και πιο αναλογικό για τους πολίτες.**

Ο κ. Σπίρτζης τόνισε ότι «εμείς παραμένουμε πάντα δίπλα στην κοινωνία και στο κίνημα. Δεν θα επιτρέψουμε στο κίνημα "του πληρώνω περισσότερα" του Κυριάκου Μητσοτάκη να επανέλθει». «Θα ευχηθούμε», πρόσθεσε, «περαστικά στη ΝΔ και όσους τη στηρίζουν. Η θλίψη τους είναι μεγάλη γιατί τον Αύγουστο βγαίνουμε από τα μνημόνια και δεν θα έχουν άλλοθι τα μνημόνια για να εφαρμόζουν τα σχέδια τους». «Εμείς», υπογράμμισε ο κ. Σπίρτζης, **«ούτε αλλάξαμε, ούτε κρυβόμαστε, ούτε βγάλαμε από το μυαλό μας αυτά που σάς λέγαμε».**

Αναφερόμενος γενικότερα στους πέντε μεγάλους αυτοκινητοδρόμους έκανε λόγο για «ταξικές συμβάσεις» που είχαν υπογραφεί από τις κυβερνήσεις ΝΔ-ΠΑΣΟΚ και για έργα ημιτελή που δεν είναι συνδεδεμένα με την τοπική κοινωνία και τους πολίτες. Έφερε μαλιστα ως παράδειγμα την Εγνατία, που δεν συνδέεται με κανένα λιμάνι ή την Ιονία Οδό που δεν περνάει μέσα απο καμμία πόλη της περιοχής. Μίλησε, επίσης, για την **διαπραγμάτευση για τους αυτοκινητοδρόμους που έκανε ο ίδιος και η σημερινή κυβέρνηση και κέρδισε η χώρα 700 εκατομμύρια.**

Ο κ. Σπίρτζης τόνισε ότι «η κυβέρνηση Τσίπρα θα έχει μια ακόμη τετραετία μπροστά της» και θα κάνει πολλά από όσα έχει υποσχεθεί. «Όμως», τόνισε, **«όπως έχει πει κι ο πρωθυπουργός δεν πρόκειται να αφήσουμε να ξαναγυρίσει η χώρα στο κακό της παρελθόν. Αυτά να τα ξεχάσουμε».**

Απαντώντας σε ερωτήσεις των κατοίκων διευκρίνισε ότι **η συμφωνία μεταξύ του υπουργείου και του παραχωρησιούχου να μην γίνουν νέα διόδια δεν έχει βγεί στη Διαύγεια γιατί ζητήθηκε μιά ρήτρα εμπιστευτικότητας εκ μέρους του παραχωρησιούχου.**

Τέλος, ο κ. Σπίρτζης μίλησε για «κάποιες σκοτεινές δυνάμεις», που προσπαθούν να μην μπεί το ηλεκτρονικό σύστημα διοδίων στην Εγνατία Οδό και έχουν σχέση με αυτούς που διεκδικούν να την πάρουν.


[Πηγή](http://www.cnn.gr/news/ellada/story/127966/diodia-ti-allazei-me-ta-prostima-se-osoys-den-plironoyn)
