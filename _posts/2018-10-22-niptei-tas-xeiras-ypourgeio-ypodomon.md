---
layout: post
published: true
title: 'Υπουργείο Υποδομών: «Νίπτει τας χείρας» για τα... διόδια της «Γέφυρας»'
subtitle: 'Τα ποσά που έχουν εισπράξει, έως σήμερα, ως μέρισμα οι μέτοχοι της εταιρείας παραχώρησης Γέφυρα Α.Ε. υπολείπονται του καταβεβλημένου μετοχικού κεφαλαίου και συνεπώς το έργο της Ζεύξης Ρίου-Αντιρρίου δεν είναι δυνατόν να παραδοθεί στο ελληνικό Δημόσιο.'
bigimg: '/img/rioantirio.jpg'	
---

Τα ποσά που έχουν εισπράξει, έως σήμερα, ως μέρισμα οι μέτοχοι της εταιρείας παραχώρησης Γέφυρα Α.Ε. υπολείπονται του καταβεβλημένου μετοχικού κεφαλαίου και συνεπώς το έργο της Ζεύξης Ρίου-Αντιρρίου δεν είναι δυνατόν να παραδοθεί στο ελληνικό Δημόσιο.

Αυτό αναφέρει σε έγγραφό του το υπουργείο Υποδομών σε απάντηση κοινοβουλευτικής ερώτησης σχετικά με το εάν η εταιρεία θα πρέπει να αναπροσαρμόσει την πολιτική διοδίων της.

Όπως αναφέρεται, το μετοχικό κεφάλαιο που καταβλήθηκε, κατά τη χρονική περίοδο 1996-2001, ξεπερνά τα 66 εκατ. ευρώ  αναγόμενο σε τιμές 1996.

Οι μέτοχοι έχουν εισπράξει, από το 2006 έως και σήμερα, μερίσματα ύψους 44,5 εκατ. ευρώ (αναγόμενα σε τιμές 1996), με το έργο να παραδίδεται στο Δημόσιο μετά το τέλος της περιόδου παραχώρησης, διάρκειας 42 χρόνων. Από αυτά, όπως επισημαίνεται, τα πρώτα επτά χρόνια αναλώθηκαν για τις μελέτες και τις κατασκευές, και στη συνέχεια τα 35 έτη αποτελούν την περίοδο λειτουργίας, η οποία λήγει το 2039.

Σχετικά με την αναπροσαρμογή της τιμολογιακής πολιτικής, το έγγραφο του υπουργείου Υποδομών αναφέρει ότι η άσκηση της εμπορικής πολιτικής ανήκει αποκλειστικά στον παραχωρησιούχο.

Σύμφωνα δηλαδή, με τη σύμβαση παραχώρησης (Ν. 2395/96), το ελληνικό Δημόσιο, αναλαμβάνει την υποχρέωση και εγγυάται ότι ούτε το ίδιο ούτε η υπηρεσία λειτουργίας, συντήρησης και εκμετάλλευσής συγκοινωνιακών υποδομών με σύμβαση παραχώρησης είναι υπεύθυνοι για την επιβολή διοδίων τελών.

Συνεπώς σε ότι αφορά το ύψος των διοδίων, βάσει της σύμβασης, υπεύθυνος είναι ο παραχωρησιούχος εκτός από την περίπτωση υπέρβασης των ανωτάτων ορίων τους.




[Πηγή](https://www.gnomip.gr/life-style-news/95077-%CF%85%CF%80%CE%BF%CF%85%CF%81%CE%B3%CE%B5%CE%AF%CE%BF-%CF%85%CF%80%CE%BF%CE%B4%CE%BF%CE%BC%CF%8E%CE%BD-%C2%AB%CE%BD%CE%AF%CF%80%CF%84%CE%B5%CE%B9-%CF%84%CE%B1%CF%82-%CF%87%CE%B5%CE%AF%CF%81%CE%B1%CF%82%C2%BB-%CE%B3%CE%B9%CE%B1-%CF%84%CE%B1-%CE%B4%CE%B9%CF%8C%CE%B4%CE%B9%CE%B1-%CF%84%CE%B7%CF%82-%C2%AB%CE%B3%CE%AD%CF%86%CF%85%CF%81%CE%B1%CF%82%C2%BB)


