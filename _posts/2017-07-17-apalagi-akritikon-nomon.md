---
layout: post
published: true
title: 'Απαλλαγή των ακριτικών νομών από τα διόδια εξετάζει η κυβέρνηση'
subtitle: 'Περιοχές όπως η Καστοριά και η Φλώρινα, αλλά και η Θράκη με την Ήπειρο πρέπει να σταματήσουν να είναι οι εσχατιές της χώρας, είπε ο υπουργός.'
bigimg: '/img/akritikoi-nomoi.jpg'	
---

**Απαλλαγή από τα διόδια των ακριτικών Νομών της χώρας**, στη Θράκη, στη δυτική Μακεδονία και στην Ήπειρο εξετάζει η κυβέρνηση, όπως ανακοίνωσε ο υπουργός Υποδομών και Μεταφορών, Χρήστος Σπίρτζης κατά την τελετής απόδοσης σε κυκλοφορία του κάθετου οδικού άξονα «Σιάτιστα- Κρυσταλλοπηγή» της Εγνατίας Οδού.
«Προσπαθούμε να βγάλουμε την χώρα από την κρίση και αυτό σημαίνει ότι περιοχές όπως η Καστοριά και η Φλώρινα, αλλά και η Θράκη με την Ήπειρο, να σταματήσουν να είναι οι εσχατιές της χώρας και να είναι η αρχή της ενδοχώρας των Βαλκανίων», επεσήμανε ο υπουργός.

Όπως είπε ο υπουργός, εντός του έτους θα υπάρξει ο διαγωνισμός για το ηλεκτρονικό σύστημα διοδίων. «Αυτό που έχει ζητήσει υπουργείο από τους μελετητές του ΤΑΙΠΕΔ είναι να εξεταστεί το οικονομικό βάρος, που κατά την γνώμη μας είναι αμελητέο για την απαλλαγή από τα διόδια, είτε έχουμε ηλεκτρονικό αναλογικό σύστημα, είτε υπάρχουν, μέχρι να ολοκληρωθεί, οι μετωπικοί και οι πλευρικοί σταθμοί διοδίων, να απαλλαγούν οι ακριτικοί νομοί της χώρας μας και στη Θράκη και στη Μακεδονία και στην Ήπειρο και περιμένουμε τα αποτελέσματα που θα δώσουν οι μελετητές του ΤΑΙΠΕΔ. Πιστεύω ότι θα τα καταφέρουμε». 

Σε ερώτηση για το ενδεχόμενο απόδοσης **καρτών διέλευσης** σε μόνιμους κατοίκους ή σε ειδικές κατηγορίες πολιτών, ο υπουργός ανέφερε: «Όταν θα έχουμε ηλεκτρονικό αναλογικό σύστημα ο καθένας θα έχει το δική του. Και επομένως, αν ανήκει στις περιπτώσεις είτε των μόνιμων κατοίκων είτε των ειδικών κατηγοριών που θα προβλεφθούν να μην πληρώνουν διόδια, θα τους δοθούν τέτοιες διελεύσεις».

«Στόχος μας είναι η Εγνατία Οδός **να συνεχίσει την δραστηριότητά της** στις υποδομές της βορείου Ελλάδος, να ολοκληρώσει όλους τους κάθετους άξονες και τις συνδέσεις με όλες τις πλουτοπαραγωγικές περιοχές της χώρας» δήλωσε ο ίδιος από την Κρυσταλλοπηγή Φλώρινας, ενώ παράλληλα ανέφερε ότι στο παρελθόν δεν υπήρξε ένας ολοκληρωμένος σχεδιασμός για τους κάθετους άξονες και τις συνδέσεις που έπρεπε να έχουν με τις περιφερειακές οδούς με αποτέλεσμα να σημειώνονται καθυστερήσεις στην υλοποίηση του έργου.
Τέλος, χαρακτήρισε την Εγνατία Οδό ως ένα πολύ μεγάλο και σημαντικό έργο για την χώρα, ενώ μίλησε για την προσπάθεια της κυβέρνησης για την ανάπτυξη της «Σιδηροδρομικής Εγνατίας».

**Κοινωνικοοικονομικά οφέλη** από την πλήρη λειτουργία του Κάθετου Αξονα «Σιάτιστα – Κρυσταλλοπηγή»
Ο Άξονας «Σιάτιστα – Κρυσταλλοπηγή» με συνολικό μήκος 72 χιλιομέτρων, συνδέει την Εγνατία Οδό, μέσω του Ανισόπεδου Κόμβου Σιάτιστας, με το Συνοριακό Σταθμό Κρυσταλλοπηγής στα ελληνο-αλβανικά σύνορα. Αποτελεί τμήμα του Αναλυτικού Διευρωπαϊκού Οδικού Μεταφορών Δικτύου (ΔΕΔ-Μ) επί του ελληνικού εδάφους και η μοναδική εν λειτουργία οδική σύνδεση με την Αλβανία. Μέσω της σύνδεσής του με τον Πανευρωπαϊκό Άξονα VIII, ο οποίος διατρέχει την Αλβανία από δυσμάς προς ανατολάς, εξασφαλίζει την πρόσβαση προς τα Τίρανα και το Δυρράχιο καθώς και προς ενδιάμεσους σταθμούς όπως η Κορυτσά, το Πόγραδετς και το Ελμπασάν. 

Η ολοκλήρωση του Κάθετου Αξονα Σιάτιστα –Κρυσταλλοπηγή αναμένεται να συμβάλλει στην ανάπτυξη του Νομού Καστοριάς αλλά και της ευρύτερης Περιφέρειας Δυτικής Μακεδονίας, παρέχοντας βελτιωμένες υποδομές μεταφορών. Σημαντικά οφέλη αναμένονται στους παραγωγικούς κλάδους της Περιφέρειας. Η ανάπτυξη και ο εκσυγχρονισμός των υποδομών μεταφορών αναμένεται να έχει ευνοϊκές συνέπειες για την ανταγωνιστικότητα του τοπικού παραγωγικού συστήματος. Ιδιαίτερα ωφελούνται οι ασχολούμενοι στους τομείς του εμπορίου, του τουρισμού και του πολιτισμού, λόγω των πολλαπλασιαστικών ωφελειών που παρέχουν τα διευρωπαϊκά δίκτυα στην βελτίωση της ελκυστικότητας και συνολικής ανταγωνιστικότητας των περιοχών από όπου διέρχονται. Επίσης ωφελούμενοι είναι οι διερχόμενοι χρήστες της οδού λόγω του διασυνοριακού χαρακτήρα της και της προοπτικής που παρέχει για την ανάπτυξη των συνδέσεων  με τις χώρες των δυτικών Βαλκανίων και κυρίως την Αλβανία.


[Πηγή](https://www.voria.gr/article/apallagi-apo-ta-diodia-stous-akritikous-nomous-exetazi-i-kivernisi)
