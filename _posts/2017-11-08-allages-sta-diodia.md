---
layout: post
published: true
title: 'Σαρωτικές αλλαγές στα διόδια: Πώς θα γίνεται η πληρωμή'
subtitle: 'Ο υπουργός Υποδομών και Μεταφορών, Χρήστος Σπίρτζης, προανήγγειλε αλλαγές στον τρόπο που οι οδηγοί πληρώνουν τα διόδια τους με τον τελικό στόχο του υπουργείου να είναι η πλήρης κατάργηση των ταμείων στους σταθμούς.'
bigimg: '/img/allages.jpg'	
---
Ο υπουργός Υποδομών και Μεταφορών, Χρήστος Σπίρτζης, προανήγγειλε αλλαγές στον τρόπο που οι οδηγοί πληρώνουν τα διόδια τους με τον τελικό στόχο του υπουργείου να είναι η πλήρης κατάργηση των ταμείων στους σταθμούς.

Όπως τόνισε ο υπουργός σε συνέντευξή του, έως το τέλος του έτους θα έχει προκηρυχθεί διαγωνισμός και με το νέο σύστημα οι οδηγοί θα μπορούν να πληρώσουν ακόμη και με το κινητό τους τηλέφωνο, κατεβάζοντας την ειδική εφαρμογή που θα δημιουργηθεί. Υπάρχει όμως πρόβλεψη για ορισμένα ταμεία τα οποία θα ασχολούνται με τους εναλλακτικούς τρόπους χρέωσης.

«Μέχρι το τέλος του χρόνου ο διαγωνισμός και μέσα στην επόμενη χρονιά να το έχουμε εφαρμόσει σίγουρα στην Εγνατία», είπε.

Περιγράφοντας στον ΑΝΤ1 πως θα λειτουργεί το νέο σύστημα τόνισε πως «θα έχουμε μια συσκευή ή μια εφαρμογή στο κινητό, με την οποία θα χρεωνόμαστε για τα χιλιόμετρα που διανύουμε» και εξηγώντας ανέφερε πως η συσκευή ή η εφαρμογή που θα υπάρξει θα φορτίζεται με κάποιο ποσό, από το οποίο στη συνέχεια θα αφαιρούνται τα χρήματα, ανάλογα με τα διόδια που έχει κάποιος διανύσει.

Επεσήμανε πως οι τιμές των διοδίων δεν θα αλλάξουν, το σύστημα θα ισχύσει σε όλες τις Εθνικές Οδούς, όμως για την Αττική Οδό θα πρέπει να υπάρξει κάποια άλλη χρέωση.

Έκανε ακόμη λόγο για ένα μικρό πρόσθετο κόστος για τους οδηγούς επαγγελματικών οχημάτων. Στα οχήματά τους θα τοποθετηθεί σύστημα GPS που θα παρακολουθεί την πορεία τους, ώστε να μην μπαίνουν στους παραδρόμους των 
Εθνικών Οδών.

Όσον αφορά τους εργαζομένους στους σταθμούς των διοδίων εξήγησε πως δεν θα χάσουν τις δουλειές τους, αλλά θα απορροφηθούν από κάποιον άλλο τομέα. «Οι αυτοκινητόδρομοι έχουν πάρα πολλές υπηρεσίες και οι εργαζόμενοι των διοδίων θα απορροφηθούν αλλού», είπε χαρακτηριστικά.


[Πηγή](http://www.cnn.gr/news/ellada/story/104507/sarotikes-allages-sta-diodia-pos-tha-ginetai-i-pliromi)
