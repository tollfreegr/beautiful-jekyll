---
layout: post
published: true
title: 'Έκλεισε το «90» - Τι ισχύει για τους κατοίκους της περιοχής'
subtitle: 'Οριστικό είναι το κλείσιμο των παραδρόμων της Εθνικής Οδού στο ύψος του «90».'
bigimg: '/img/90.jpg'	
---
Η λειτουργία του ΣΕΑ Αταλάντης καθιστούσε απαραίτητη την αποκοπή σύνδεσης με το γνωστό πρατήριο αφού προβλεπόνταν στη σύμβαση παραχώρησης.

Αυτό είχε ως αποτέλεσμα όμως το κλείσιμο διαφυγής των κατοίκων της περιοχής από τα διόδια των 3,80 ευρώ. Μετά τον ξεσηκωμό της τοπικής κοινωνίας που εξυπηρετούνταν για την πρόσβαση στις δουλειές τους, έγιναν κάποιες ενέργειες που είναι άγνωστο για πόσο θα ισχύσουν.

*Διαβάστε παρακάτω το ενημερωτικό του Δήμου Θηβαίων:*

«Στις 4/9/2018, συνεργεία της παραχωρησιούχου εταιρείας “ΝΕΑ ΟΔΟΣ”, προέβησαν αιφνιδιαστικά στο κλείσιμο της απευθείας σύνδεσης των παράπλευρων δρόμων με την Εθνική Οδό Αθηνών- Λαμίας στο 90ο χλμ, χωρίς καμία ενημέρωση της Δημοτικής Αρχής και παρά τις διαβεβαιώσεις κατά τη συζήτηση στη συνάντηση στις 27/8/2018 στο Υπουργείο Μεταφορών και Υποδομών, των Δημάρχων Θηβαίων και Ορχομενού με τον αρμόδιο Υπουργό κ. Χρ. Σπίρτζη, παρουσία των Βουλευτών κ.κ. Α. Καραναστάση και Ν. Θηβαίου ότι,  αφού στην παρούσα φάση δεν έχουν κατασκευασθεί οι προβλεπόμενοι παράδρομοι, θα εκδοθούν σε δικαιούχους κατοίκους κάρτες ελεύθερης διέλευσης και μέχρι την έκδοση οι μπάρες δεν θα κλείσουν.

Για το θέμα που προέκυψε, με πρόσκληση του Δημάρχου Θηβαίων έγινε έκτακτη σύσκεψη την ίδια μέρα στο Δημαρχείο με τους Επικεφαλής των Δημοτικών Παρατάξεων κ.κ. Στ. Χαλβατζή, Η. Τραμπάκουλο, Α. Τουλουμάκο και Γ. Κατσέλη.

Κατά τη σύσκεψη, μετά την ενημέρωση που έγινε από τον κ. Δήμαρχο για τη συνάντηση στο Υπουργείο, διαπιστώθηκε ότι το κλείσιμο της απευθείας σύνδεσης των παράπλευρων δρόμων με την Εθνική Οδό στη θέση 90,  πλήττει το δικαίωμα της ελεύθερης μετακίνησης των κατοίκων του Δήμου Θηβαίων και αποτελεί δυσβάστακτη οικονομική επιβάρυνση για όσους εργάζονται σε επιχειρήσεις ή έχουν αγροτικές ιδιοκτησίες στην Δ.Ε. Ακραιφνίας Δ. Ορχομενού και είναι αναγκασμένοι να κάνουν καθημερινή χρήση της Εθνικής Οδού στο παραπάνω σημείο καταβάλλοντας τέλη διοδίων.

Για την αντιμετώπιση του θέματος  αποφασίστηκαν τα ακόλουθα:

 α. Να προβεί ο Δήμος άμεσα σε όλες τις νομικές ενέργειες προκειμένου να αποκατασταθεί η  ελεύθερη πρόσβαση των κατοίκων του Δήμου Θηβαίων με την Ε.Ο. Αθηνών – Λαμίας, με την αφαίρεση των στηθαίων που τοποθετήθηκαν, μέχρι την ολοκλήρωση της κατασκευής παράπλευρου δρόμου έως τον κόμβο Ακραιφνίου.

 β. Να πραγματοποιηθεί συγκέντρωση διαμαρτυρίας των δημοτών του Δήμου Θηβαίων στο 90 χλμ την Κυριακή 16/9/2018. ( Η ώρα θα ανακοινωθεί με νέο δελτίο τύπου).

 γ. Να σταλεί επιστολή διαμαρτυρίας στον Υπουργό Υποδομών και Μεταφορών κ. Χ. Σπίρτζη με την οποία να ζητείται η αποκατάσταση της ελεύθερης πρόσβασης στη θέση 90 με την αφαίρεση των στηθαίων.

 δ. Να γίνουν όλες οι απαιτούμενες ενέργειες μέχρι την οριστική επίλυση του θέματος για τη χορήγηση κάρτας ελεύθερης διέλευσης για τις ακόλουθες ομάδες πληθυσμού :

• Kάτοικοι Δήμου Θηβαίων που εργάζονται στη ΛΑΡΚΟ και εν γένει σε επιχειρήσεις στην περιοχή της Δημοτικής Ενότητας Ακραιφνίας Δήμου Ορχομενού (Ακραίφνιο, Κόκκινο, Κάστρο και γύρω περιοχή))

• Αγρότες – κάτοικοι του Δήμου Θηβαίων με αγροτικές ιδιοκτησίες στην περιοχή της Δημοτικής Ενότητας Ακραιφνίας Δήμου Ορχομενού (Ακραίφνιο, Κόκκινο, Κάστρο και γύρω περιοχή)

• Κάτοικοι που για διάφορους οικογενειακούς-κοινωνικούς λόγους κινούνται επί καθημερινής βάσης στην περιοχή της Δ.Ε. Ακραιφνίας και αντίστροφα.

Μετά τα παραπάνω καλούνται οι εν λόγω κατηγορίες πολιτών να προσέλθουν από σήμερα  στο Δήμο Θηβαίων (Γραφείο Διοικητικής Μέριμνας- Κύπρου 3, είσοδος από το δημοτικό πάρκινγκ) για  να καταθέσουν :

 α. Αίτηση με το ονοματεπώνυμο του οδηγού και τον αριθμό του οχήματος που θα κινούνται προκειμένου ΑΜΕΣΑ να σταλούν στην εταιρεία “ΝΕΑ ΟΔΟΣ”, ώστε από την επομένη (χωρίς στην αρχή κάρτα) να περνούν ΕΛΕΥΘΕΡΑ από τα διόδια.

 β. ΑΜΕΣΑ - συνημμένα τα παρακάτω απαραίτητα δικαιολογητικά, τα οποία μετά από έλεγχο θα σταλούν στη “ΝΕΑ ΟΔΟ” για την έκδοση κάρτας:

  (1) Βεβαίωση από το  Δήμο Θηβαίων ότι ο αιτών είναι μόνιμος κάτοικος του Δήμου Θηβαίων (η εν λόγω βεβαίωση χορηγείται μετά την προσκόμιση Φ/Α Ταυτότητας, Φ/Α Εκκαθαριστικού, Φ/Α του Ε1, στο οποίο φαίνεται ότι η κύρια κατοικία του αιτούντος βρίσκεται εντός των ορίων του Δήμου Θηβαίων)

  (2) Υπεύθυνη Δήλωση του Ν. 1599/1986 στην οποία θα δηλώνεται ότι η αναγραφόμενη κατοικία του αιτούντος αποτελεί κύρια κατοικία αυτού και βρίσκεται εντός των ορίων του Δήμου Θηβαίων

  (3) Αντίγραφο Ε1 του προηγούμενου έτους, από το οποίο θα προκύπτει ότι η κύρια κατοικία του αιτούντος είναι εντός των ορίων του Δήμου Θηβαίων

  (4) Άδεια κυκλοφορίας του οχήματος, κατηγορίας 2 (Ελαφριά οχήματα με ή χωρίς ρυμουλκούμενο και με ύψος μέχρι 2,20 μέτρα), που ανήκει στον αιτούντα μόνιμο κάτοικο Δήμου Θηβαίων.  Σε περίπτωση που το όχημα δεν ανήκει στον αιτούντα αλλά σε συγγενικό του πρόσωπο, να προσκομισθεί και Πιστοποιητικό Οικογενειακής Κατάστασης εκ του οποίου αποδεικνύεται η συγγένεια.

  (5) Αντίγραφο του Ε9, εκ του οποίου να προκύπτουν αγροτικές ιδιοκτησίες στην περιοχή της Δ.Ε. Ακραιφνίας Δήμου Ορχομενού (δικαιολογητικό μόνο για αγρότες)

  (6) Για την απόδειξη των οικογενειακών- κοινωνικών λόγων οποιοδήποτε δικαιολογητικό αποδεικνύει την αναγκαιότητα καθημερινής μετακίνησης στην Δ.Ε. Ακραιφνίας και αντιστρόφως (π.χ. βεβαίωση φοίτησης σε σχολείο της Δ.Ε. Ακραιφνίας κτλ) ή αν δεν υπάρχει υπεύθυνη δήλωση στην οποία ο αιτών θα εξηγεί τους ανωτέρω λόγους.»


[Πηγή](http://www.cnn.gr/news/ellada/story/127966/diodia-ti-allazei-me-ta-prostima-se-osoys-den-plironoyn)
