---
layout: post
published: true
title: 'Πόσο θα στοιχίζουν οι μετακινήσεις από τη Θεσσαλονίκη με τα νέα διόδια'
subtitle: 'Πόσο θα πληρώνουν, το αργότερο έως την 1η Νοεμβρίου, οι Θεσσαλονικείς για τις μετακινήσεις τους προς όμορους νομούς ή ακόμη και εντός του νομού'
---

Με βάση την Κοινή Υπουργική Απόφαση των υπουργών Οικονομικών Ευκλείδη Τσακαλώτου και Υποδομών και Μεταφορών Χρήστου Σπίρτζη η οποία δημοσιεύτηκε στο ΦΕΚ στις 29 Μαΐου, έως το αργότερο την 1η Νοεμβρίου 2017… καλώς εχόντων των πραγμάτων, στον άξονα της Εγνατίας οδού και στους τρεις κάθετους άξονες θα λειτουργούν συνολικά 38 σταθμοί διοδίων. Εξ αυτών οι 18 θα είναι μετωπικοί και οι 20 πλευρικοί.

Από τους 38 οι δέκα θα βρίσκονται εντός της περιφερειακής ενότητας Θεσσαλονίκης. Πρόκειται για τους μετωπικούς σε Μάλγαρα και Ανάληψη που ήδη λειτουργούν, τους νέους σε Ωραιόκαστρο και Ασπροβάλτα και τους πλευρικούς σε Μάγλαρα, Χαλάστρα, Λαγκαδά, Προφήτη, Βαγιοχώρι και Βρασνά. Εάν σε αυτούς προστεθούν και οι σταθμοί οι οποίοι πρόκειται να λειτουργήσουν σε Στρυμωνικό, Ευζώνους, Μουσθένη και Καβάλα, δημιουργείται ένα ασφυκτικό δίκτυο σταθμών διοδίων το οποίο θέτει υπό πολιορκία τη Θεσσαλονίκη, επιβαρύνοντας σημαντικά τις μετακινήσεις προς όμορους νομούς, αλλά ακόμη και εντός αυτής καθ’ αυτής της περιφερειακής ενότητας.

##Το κόστος των διοδίων

Το ακριβές αντίτιμο για τον κάθε νέο σταθμό διοδίων δεν έχει ακόμη καθοριστεί. Στην ΚΥΑ αναφέρεται ότι το ύψος του εισπραττόμενου διοδίου τέλους θα καθορίζεται με αντίστοιχες υπουργικές αποφάσεις οι οποίες θα εκδίδονται προφανώς λίγο πριν από τη λειτουργία των σταθμών. Στο δε άρθρο 3 της ΚΥΑ αναφέρεται ότι «το τέλος διοδίων που εισπράττεται στους, καθοριζόμενους με την παρούσα, μετωπικούς και πλευρικούς σταθμούς διοδίων του αυτοκινητόδρομου της Εγνατίας οδού και των καθέτων αυτού οδικών αξόνων δύναται να επιβάλλεται για την αντίστοιχη περιοχή χρέωσης (τμήμα αυτοκινητοδρόμου μεταξύ δύο Α/Κ) (σ.σ. ανισόπεδων κόμβων), όπως αυτή εμφανίζεται στα παραρτήματα Ι και ΙΙ της παρούσης». Εν ολίγοις, η χρέωση «δύναται», συνεπώς χωρίς αυτό να σημαίνει ότι είναι υποχρεωτική, να γίνεται κατά τρόπο αναλογικό της απόστασης την οποία διανύει ο χρήστης.

Πάντως, στην ΚΥΑ δεν αναφέρεται ο συντελεστής, δηλαδή η τιμή χρέωσης ανά χιλιόμετρο, βάσει της οποίας θα υπολογίζεται το τέλος διέλευσης διοδίων. Στην Εγνατία οδό ο συντελεστής αυτός ανέρχεται περίπου στα 0,03 ευρώ, ενώ στους υπόλοιπους αυτοκινητόδρομους είναι σχεδόν διπλάσιος (0,06 έως 0,07 ευρώ). Το ακριβές ύψος του μετά την πλήρη λειτουργία των 38 σταθμών διοδίων στην Εγνατία οδό κανείς δεν είναι σε θέση να το εκτιμήσει. Σύμφωνα, πάντως, με πληροφορίες αυτό θα κυμανθεί μεταξύ 0,03 και 0,05 ευρώ, συν τον ΦΠΑ. Με βάση τα ανωτέρω το κόστος των μετακινήσεων ενός οδηγού Ι.Χ. από τη Θεσσαλονίκη προς τους όμορους νομούς ή ακόμη και μεταξύ δύο περιοχών στον ίδιο νομό θα κυμαίνεται ως εξής:

## Θεσσαλονίκη - Κατερίνη

Για να μεταβεί κανείς σήμερα από τη Θεσσαλονίκη στην Κατερίνη περνά δύο σταθμούς διοδίων και πληρώνει πηγαινέλα 6,60 ευρώ (1,20 στα Μάλγαρα και 2,10 στο Αιγίνιο). Το κόστος αυτό ενδέχεται να διαφοροποιηθεί καθώς η χρέωση των Μαλγάρων είναι πολύ χαμηλή. Με βάση το σενάριο της χιλιομετρικής χρέωσης αυτή μπορεί να κυμανθεί από 2,20 ευρώ (με συντελεστή 0,03) έως και 3,75 ευρώ (με συντελεστή 0,05). Παράλληλα, από τον Οκτώβριο οπότε σύμφωνα με την ΚΥΑ θα λειτουργήσει και ο σταθμός του Ωραιοκάστρου (στην εξωτερική περιφερειακή, στην ευθεία μεταξύ της εξόδου προς Δερβένι και της εξόδου προς Έδεσσα), όσοι θα πηγαίνουν προς Κατερίνη, προερχόμενοι από την ανατολική πλευρά του νομού Θεσσαλονίκης θα επιβαρύνονται με επιπλέον 0,50 έως 1 ευρώ.
Ακριβότερη κατά περίπου 1 ευρώ θα είναι η μετακίνηση προς Πιερία για τους κατοίκους των περιοχών Χαλάστρας και Μαλγάρων αφού θα πληρώνουν πλευρικό διόδιο για να μπουν στον αυτοκινητόδρομο.

## Θεσσαλονίκη – Κιλκίς

Σήμερα στη διαδρομή Θεσσαλονίκης – Κιλκίς δεν υπάρχουν διόδια. Με τα νέα δεδομένα οι χρήστες θα επιβαρύνονται με δύο ευρώ πηγαινέλα, καθώς θα πληρώνουν περίπου 1 ευρώ στον πλευρικό σταθμό του Λαγκαδά. Ειδικότερα, δε, όσοι θα προέρχονται από τη δυτική πλευρά της πόλης π.χ. το Καλοχώρι, θα πληρώνουν συν 1 έως 2 ευρώ (πηγαινέλα) στο σταθμό του Ωραιοκάστρου. Βεβαίως, το πιθανότερο είναι μετά τη λειτουργία των δύο σταθμών πολλοί οδηγοί να προτιμήσουν την παλιά εθνική οδό.
 
Ειδικότερα, για τη διαδρομή από Θεσσαλονίκη προς Πολύκαστρο η οποία σήμερα είναι καθαρή από διόδια, στο εξής ο χρήστης θα διέρχεται από έναν έως δύο σταθμούς. Αυτός του Πολυκάστρου αναμένεται να έχει κόστος από 2,60 ευρώ (με συντελεστή 0,03) έως 4,40 (με 0,05) ανά διέλευση. Όσοι, δε, διέλθουν και από τον σταθμό του Ωραιοκάστρου θα επιβαρύνονται με επιπλέον 0,5 έως 1 ευρώ ανά διέλευση.

## Θεσσαλονίκη – Σέρρες

Σήμερα, η διαδρομή είναι χωρίς διόδια. Στο εξής, μετά τον Νοέμβριο, οι οδηγοί θα διέρχονται από τον σταθμό του Στρυμονικού πληρώνοντας από 2,10 ευρώ (με συντελεστή 0,03) έως 3,60 ευρώ (με συντελεστή 0,05). Επιπλέον επιβάρυνση (από 0,5 έως 1 ευρώ) θα έχουν όσοι από την περιοχή του Λαγκαδά ή της Ασπροβάλτας θα μετακινούνται προς Σέρρες καθώς θα πληρώνουν και πλευρικό διόδιο.

## Θεσσαλονίκη – Βέροια

Σήμερα η μετακίνηση κοστίζει 2,40 ευρώ πηγαινέλα λόγω των διοδίων στα Μάλγαρα. Η τιμή τους, με βάση το σενάριο της αναλογικής χρέωσης ενδέχεται να κυμανθεί μεταξύ 2,20 και 3,75 ευρώ, δηλαδή από 4,40 έως 7,50 ευρώ για το πηγαινέλα. Επιπλέον επιβάρυνση από 0,5 έως 1 ευρώ θα έχουν όσοι από Μάλγαρα ή Χαλάστρα πάνε προς Βέροια καθώς θα διέρχονται από πλευρικό διόδιο.

## Θεσσαλονίκη – Έδεσσα

Η διαδρομή είναι απαλλαγμένη σήμερα από διόδια. Το ίδιο θα ισχύει και στο μέλλον, εκτός για όσους προτιμήσουν την εξωτερική περιφερειακή οι οποίοι θα επιβαρυνθούν με το διόδιο του Ωραιοκάστρου (από 0,5 έως 1 ευρώ ανά διέλευση).

Θεσσαλονίκη – Καβάλα

Τεράστια θα είναι η επιβάρυνση στη μετακίνηση από Θεσσαλονίκη προς Καβάλα και αντιστρόφως. Σήμερα το κόστος της διαδρομής είναι στα 9,60 ευρώ πηγαινέλα (από 2,40 ευρώ ανά διέλευση στους σταθμούς Ανάληψης και Μουσθένης). Στη διαδρομή θα προστεθούν άλλοι δύο μετωπικοί σταθμοί: ένας στην Ασπροβάλτα το κόστος του οποίου θα κυμαίνεται από 1,10 ευρώ (με 0,03) έως 1,80 ευρώ (με 0,05) και ένας στον Άγιο Σύλλα με κόστος από 1,80 ευρώ έως 2,90 ευρώ. Παράλληλα, ενδέχεται να αλλάξουν οι χρεώσεις και στους δύο εν ενεργεία σταθμούς. Στην Ανάληψη (σήμερα 2,40 ευρώ) να κυμανθεί από 2,20 (με 0,03) έως 3,75 (με 0,05) και στη Μουσθένη (σήμερα 2,40) από 2 ευρώ έως 3,40.
Τέλος, επιπλέον επιβάρυνση από 0,30 ευρώ έως 1,20 ευρώ θα έχουν όσοι ταξιδεύουν προς Καβάλα από τις περιοχές του Λαγκαδά και της Ασπροβάλτας καθώς θα επιβαρύνονται με τα πλευρικά διόδια.

## Εντός νομού Θεσσαλονίκης

Το χέρι στην τσέπη θα αναγκαστούν να βάλουν οι Θεσσαλονικείς ακόμη και για μετακινήσεις εντός του νομού. Για παράδειγμα, όσοι από Λαγκαδά, Δρυμό αλλά και Μάλγαρα θελήσουν να έρθουν στην πόλη θα πρέπει να πληρώσουν πλευρικά διόδια, από 0,5 ευρώ έως 1 ευρώ. Ανάλογη επιβάρυνση θα έχουν και όσοι μετακινούνται από Ανατολική προς Δυτική Θεσσαλονίκη και αντιστρόφως, καθώς θα πληρώνουν στον σταθμό του Ωραιοκάστρου (0,5 έως 1 ευρώ ανά διέλευση). Βεβαίως, είναι σίγουρο ότι μεγάλος όγκος αυτών των μετακινήσεων θα περάσει μέσα από την πόλη, επιβαρύνοντας ακόμη περισσότερο το κυκλοφοριακό.


[Πηγή](http://voria.gr/article/to-kostos-ton-stathmon-diodion-perix-tis-thessalonikis)
