---
layout: post
published: true
title: 'Εγνατία Οδός : Εκτός χρονοδιαγράμματος διόδια και παραχώρηση'
subtitle: 'Αδύνατοι οι χρόνοι για την κατασκευή των σταθμών διοδίων. Ακόμη στον αέρα οι μελέτες και η χρηματοδότηση των πλευρικών σταθμών.'
bigimg: '/img/egnatia-ektos-chronodiagrammatos.jpg'	
---

Ούτε μία περίπτωση στο εκατομμύριο δεν υπάρχει για να τηρηθούν τα χρονοδιαγράμματα του ΤΑΙΠΕΔ, στον διαγωνισμό παραχώρησης της Εγνατίας Οδού, έναν διαγωνισμό που υποτίθεται ότι θα έβγαινε στον αέρα στις αρχές του καλοκαιριού.

Τα θέματα που εκκρεμούν για να προχωρήσει η διαγωνιστική διαδικασία είναι πολλά και ένα από αυτά αφορά τους σταθμούς διοδίων, τους 38 συνολικά που προβλέπεται να κατασκευαστούν και να τεθούν σε λειτουργία στον οδικό άξονα της Εγνατίας και στους τρεις καθέτους.

Εχθές Πέμπτη 27 Ιουλίου, για δεύτερη φορά και λόγω απεργίας των εργαζομένων στην Εταιρεία, δεν διενεργήθηκε ο διαγωνισμός για την κατασκευή των σταθμών μετωπικών διοδίων σε Καβάλα και Στρυμονικό.  Αναγκαστικά θα επαναληφθεί στις 8 Αυγούστου, για τρίτη και…φαρμακερή φορά  κι’ αν και τότε δεν γίνει, θα επαναπροκηρυχθεί.

Αλλά και να είχε διεξαχθεί εχθές ο διαγωνισμός, για την ολοκλήρωση της ανάθεσης και την κατασκευή – απαιτούνται περίπου πέντε μήνες για ένα τυπικό σταθμό μετωπικών διοδίων- δεν υπάρχει περίπτωση να «πιάσει» η Ε.Ο.Α.Ε. τους χρόνους που έθετε η ΚΥΑ των Τσακαλώτου – Σπίρτζη για τους σταθμούς Στρυμονικού και Καβάλας, δηλαδή την 10η Οκτωβρίου 2017. Οι δύο αυτοί σταθμοί, αν είχε γίνει εχθές ο διαγωνισμός, πριν τον φετινό Δεκέμβριο ή τον Ιανουάριο του 2018, δεν θα μπορούσαν να έχουν κατασκευαστεί.

Αλλά δεν είναι μόνο οι μετωπικοί, είναι και οι σταθμοί των πλευρικών διοδίων, 20 τον αριθμό. Αυτοί, πάντοτε σύμφωνα με την παραπάνω ΚΥΑ, θα πρέπει να είναι έτοιμοι την 1η Νοεμβρίου 2017. Οι χρόνοι αυτοί είναι εκτός πραγματικότητας γιατί ακόμη οι σταθμοί δεν έχουν μελετηθεί, δεν έχουν καταλήξει Εταιρεία, Υπουργείο και ΤΑΙΠΕΔ στο πως θα βγούνε οι μελέτες ( πρώτα οι περιβαλλοντικές ή όλες μαζί σε πακέτο), ενώ δεν έχει εξασφαλιστεί και χρηματοδότηση για το έργο αφού είναι δεδομένο ότι η Εγνατία Οδός Α.Ε. δεν έχει τα κεφάλαια , τα περίπου 19 εκατ. ευρώ που με αγοραίες αξίες απαιτούνται, για να τους κατασκευάσει.

Στο μεταξύ, πρέπει από ανεξάρτητο τεχνικό σύμβουλο να ελεγχθεί η κατάσταση του αυτοκινητοδρόμου, αλλά και να βρεθεί λύση με το υπόλοιπο του δανείου που είχε λάβει η ΕΟΑΕ για την ολοκλήρωση της κατασκευής του έργου, δάνειο που εξυπηρετείται κανονικά.

Η όλη υπόθεση του διαγωνισμού για την παραχώρηση είναι στον αέρα και στα θέματα που εκκρεμούν, Υπουργείο και ΤΑΙΠΕΔ, δείχνουν το ένα στο άλλο.

Μάλλον το θέμα της παραχώρησης της Εγνατίας, όπως έγινε και πριν την Δεύτερη Αξιολόγηση, θα επανέλθει πιεστικά για κυβέρνηση και ΤΑΙΠΕΔ προς το φθινόπωρο ή όποτε θα είναι να κλείσει η επόμενη αξιολόγηση του ελληνικού προγράμματος.

[Πηγή](https://www.voria.gr/article/ektos-chronodiagrammatos-o-diagonismos-gia-tin-egnatia-odo)
