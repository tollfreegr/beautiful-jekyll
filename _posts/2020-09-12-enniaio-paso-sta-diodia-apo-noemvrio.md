---
layout: post
published: true
title: 'Ενιαίο πάσο στα διόδια από το Νοέμβριο'
subtitle: 'Σύσταση για τη χρήση ανέπαφων συναλλαγών με κάρτα στις λωρίδες με αυτόματα μηχανήματα ή πομποδεκτών απευθύνει με ανακοίνωσή της η Ολυμπία Οδός'
bigimg: '/img/diodia-top.jpg'	
---
Από τον Νοέμβριο, διέλευση με έναν πομποδέκτη από όλα τα διόδια. Η περίφημη διαλειτουργικότητα, που επί μία δεκαετία αποτέλεσε σημείο τριβής ανάμεσα στους παραχωρησιούχους, θα τεθεί σε πλήρη λειτουργία. Μάλιστα, από προχθές, στους αυτοκινητοδρόμους που διαθέτουν πομποδέκτες προστέθηκε επιτέλους και η Εγνατία Οδός, προς το παρόν εξυπηρετώντας μόνο τα διόδιά της.

Η ακριβής ημερομηνία δεν έχει ακόμη καθοριστεί, όμως η Hellastron (το συλλογικό όργανο των εταιρειών που διαχειρίζονται διόδια) συμφώνησε με τα μέλη της και το υπουργείο Υποδομών για την έναρξη της διαλειτουργικότητας σε όλους τους αυτοκινητοδρόμους. Σήμερα οι διασυνδεδεμένοι χωρίζονται σε δύο ομάδες: Αττική Οδός, Αυτοκινητόδρομος Αιγαίου, Ολυμπία Οδός, Μορέας, Γέφυρα στην πρώτη και Νέα Οδός και Κεντρική Οδός στη δεύτερη. Το βασικό σημείο τριβής ήταν το ποσοστό του κομίστρου που θα παρακρατεί η κάθε εταιρεία, που διαμορφώθηκε λίγο κάτω από το 2% (όταν, λ.χ., ο οδηγός χρησιμοποιεί πομποδέκτη της εταιρείας Α για να περάσει τα διόδια της Β, τότε η Α θα παρακρατήσει το ποσοστό αυτό και θα αποδώσει στη Β το υπόλοιπο). Με τη διασύνδεση των συστημάτων ο οδηγός θα μπορεί με πομποδέκτη οποιασδήποτε εταιρείας να περνάει τα ηλεκτρονικά διόδια όλης της χώρας, εφόσον βέβαια έχει επαρκές χρηματικό υπόλοιπο. 

Η διαλειτουργικότητα, πάντως, θα είναι «ατελής». Για παράδειγμα, η φόρτιση ενός πομποδέκτη θα μπορεί να γίνεται μόνο στα διόδια αυτού που τον εκδίδει – επομένως, για να κινείται άνετα σε όλη τη χώρα με έναν πομποδέκτη, ο οδηγός θα πρέπει να φροντίζει πάντα να έχει επαρκή χρήματα ή να είναι συνδεδεμένος με τον τραπεζικό λογαριασμό του. Ομοίως, τα εκπτωτικά προγράμματα κάθε εταιρείας θα αφορούν μόνο τους συνδρομητές τους (λ.χ., δεν θα μπορεί ένας οδηγός με πομποδέκτη της Αττικής Οδού να έχει την έκπτωση που προσφέρει η Ολυμπία Οδός στα διόδιά της). 

## Το γνωστό πρόβλημα

Επίσης, υπάρχει και το γνωστό (σε όσους έχουν περισσότερους του ενός πομποδέκτες) πρόβλημα: Κατά τη διέλευση από τα διόδια, ο σταθμός δεν «διαβάζει» απαραίτητα τον πομποδέκτη που είναι στο παρμπρίζ ενός οχήματος, αλλά μπορεί να «διαβάσει» έναν άλλο, που βρίσκεται λ.χ. στο ντουλαπάκι. Ετσι, αν ο δεύτερος πομποδέκτης δεν έχει χρήματα, τότε τα διόδια εσφαλμένα δεν θα τον αφήνουν να διέλθει. Το πρόβλημα αυτό λύνεται μόνο με την προμήθεια των ειδικών «φακέλων» που προσφέρουν οι εταιρείες στους επαγγελματίες οδηγούς ή με την τοποθέτηση των πομποδεκτών στο… πορτμπαγκάζ. Πάντως, η διαλειτουργικότητα θα δώσει ένα νέο πεδίο ανταγωνισμού ανάμεσα στις οκτώ εταιρείες του χώρου προκειμένου να προσελκύσουν όσο το δυνατόν περισσότερους «συνδρομητές» στον πομποδέκτη τους. Οι εκπτώσεις, η ταχύτητα επαναφόρτισης και οι επιπρόσθετες υπηρεσίες θα είναι σίγουρα ανάμεσα στα σημεία που θα κρίνουν τον «νικητή». 

Πάντως, στις εταιρείες με πομποδέκτη προστέθηκε πλέον και η Εγνατία με το EgnatiaPass. «Είμαστε πολύ ικανοποιημένοι που ολοκληρώσαμε την υπηρεσία και με τη βοήθεια του υπουργείου Υποδομών δώσαμε επιτέλους στους οδηγούς αυτή τη δυνατότητα», λέει στην «Κ» ο Κώστας Κουτσούκος, διευθύνων σύμβουλος της Εγνατίας Οδού Α.Ε. «Ο πομποδέκτης μπορεί προς το παρόν να χρησιμοποιείται μόνο στα διόδια της Εγνατίας, ωστόσο από τον Νοέμβριο θα γίνει και αυτός πλήρως διαλειτουργικός». Οσοι ενδιαφέρονται να προμηθευτούν τον πομποδέκτη πρέπει να επικοινωνούν με την τηλεφωνική εξυπηρέτηση πελατών της Εγνατίας (2310-470.100). Υπενθυμίζεται ότι η Εγνατία έχει 11 σταθμούς διοδίων στον βασικό άξονα (Ηγουμενίτσα – Κήποι), από έναν στους τέσσερις κάθετους άξονες προς τα σύνορα, ενώ λειτουργεί και τα διόδια της υποθαλάσσιας σύνδεσης Ακτίου – Πρέβεζας.


[Πηγή](https://www.kathimerini.gr/society/561064462/eniaio-paso-sta-diodia-apo-ton-noemvrio/)



