---
layout: post
published: true
title: '«Φωτιά» το κόστος της διαδρομής Αθήνα – Γιάννενα για διόδια και γέφυρα'
subtitle: 'Την ευκαιρία για μία ακόμα επικοινωνιακή φιέστα, τέσσερις ημέρες πριν από τη ΔΕΘ, έχει σήμερα το κυβερνητικό επιτελείο με τα εγκαίνια του αυτοκινητόδρομου Αντίρριου-Ιωάννινα, που βρίσκεται εδώ και ένα μήνα σε πλήρη λειτουργία'
bigimg: '/img/egnatia.jpg'	
---

Παρουσία του πρωθυπουργού, Αλέξη Τσίπρα, όπως τουλάχιστον προβλέπεται από το πρόγραμμα, και του υπουργού Υποδομών και Μεταφορών, Χρήστου Σπίρτζη, θα κοπεί η κορδέλα της Ιόνιας οδού.

Μαζί με τις κορδέλες όμως και τον ολοκαίνουριο αυτοκινητόδρομο έρχονται αναπόφευκτα και τα αυξημένα διόδια για τους πολίτες. Το κόστος των διοδίων ανέρχεται για το μήκος της Ιόνιας σε 12,50 ευρώ, ενώ αν ένας οδηγός ξεκινάει από την Αθήνα με τη χρήση της Ολυμπίας οδού και της Γέφυρας Ρίου-Αντιρρίου, τότε το ποσό που θα πληρώσει ανέρχεται σε 37,25 ευρώ.

Ειδικότερα, ο αυτοκινητόδρομος έχει τέσσερις μετωπικούς σταθμούς διοδίων (Κλάκοβο, Αγγελόκαστρο, Μενίδι και Τέροβο) με συνολικό κόστος για τα αυτοκίνητα σε 12,50 ευρώ. Πλευρικοί θα υπάρχουν πέντε σε (Γαυρόλιμνη, Μεσολόγγι, Κουβαράς, Αρτα, Γοργόμυλο). Να υπενθυμίσουμε πως πριν από την κατασκευή της Ιόνιας οδού, ο δρόμος δεν είχε σταθμούς διοδίων, χωρίς αυτό να σημαίνει πως και η λειτουργία του ήταν ομαλή.

Μεταξύ άλλων, με τη λειτουργία της Ιόνιας οδού θα έχουμε 196 χλμ. σύγχρονου κλειστού αυτοκινητόδρομου με 2 λωρίδες +ΛΕΑ ανά ρεύμα κυκλοφορίας, ΣΕΑ, χώρους υγιεινής, 24ωρη οδική βοήθεια, ενώ η απόσταση έχει μειωθεί σημαντικά, αφού από το Αντίρριο μέχρι τα Ιωάννινα ένα αυτοκίνητο θα φτάνει σε 1 ώρα και 40 λεπτά και συνολικά 3 ώρες και 40 λεπτά από την Αθήνα.

Αναλυτικότερα, ο αυτοκινητόδρομος περιλαμβάνει ανάμεσα σε άλλα:

• 4 σήραγγες διπλής κατεύθυνσης, συνολικού μήκους 11,2 χλμ.

• 24 γέφυρες, συνολικού μήκους περίπου 7 χλμ.

• 77 κάτω & 24 άνω διαβάσεις

• 3 Κέντρα Λειτουργίας και Συντήρησης

Η Ιόνια οδός διασχίζει δύο περιφέρειες και τέσσερις νομούς και με την ολοκλήρωσή της:

• Συνδέει όλη τη Δυτική Ελλάδα, αναβαθμίζοντας σημαντικά αστικά και αγροτικά κέντρα όπως τα Ιωάννινα, την Αρτα και το Αγρίνιο.

• Προσφέρει επαρκέστερη σύνδεση των λιμανιών Πάτρας, Αστακού και Ηγουμενίτσας.

• Συμβάλλει στην ευρύτερη ανάπτυξη της περιοχής βελτιώνοντας την προσβασιμότητα σε περιοχές με υψηλό τουριστικό και αρχαιολογικό ενδιαφέρον.

Να σημειωθεί ότι η Ιόνια οδός είναι ο τέταρτος δρόμος που εγκαινιάζεται μετά τον Μορέα (Κόρινθος-Καλαμάτα και Λεύκτρο-Σπάρτη), Αυτοκινητόδρομο Αιγαίου (Ράχες Φθιώτιδας-Κλειδί Ημαθίας) και Ολυμπία οδός (Ελευσίνα-Κόρινθος-Πάτρα).

Χρονικό παράδοσης

Τον Δεκέμβριο παραδόθηκε το πρώτο τμήμα Κουβαράς-Αμφιλοχία, όπου μαζί με την παράκαμψη Αγρινίου δημιουργούν ένα συνεχόμενο αυτοκινητόδρομο 59 χλμ. Στις 22 Φεβρουαρίου δόθηκε το τμήμα Καμπή-Πέρδικα που μαζί με την παράκαμψη Αρτας-Φιλιππιάδας δημιουργούν ένα συνεχόμενο αυτοκινητόδρομο 53 χλμ.

Στις 13 Απριλίου λειτούργησε το τμήμα Κλόκοβα-Γαβρολίμνη-Κεφαλόβρυσο. Την 1η Ιουνίου δόθηκε στην κυκλοφορία το τμήμα Αντίρριο-Κλόκοβα μήκους 6,5 χλμ., ολοκληρώνοντας πλήρως το νότιο τμήμα της Ιόνιας οδού. Στις 24 Ιουλίου δόθηκε το προτελευταίο τμήμα Αμφιλοχία-Σελλάδες, μήκους 27 χλμ. και στις 3 Αυγούστου το τελευταίο τμήμα Πέρδικα-Ιωάννινα, κλείνοντας έτσι τον κύκλο των έργων για την Ιόνια οδό.


[Πηγή](http://www.enikonomia.gr/timeliness/164941,fotia-to-kostos-tis-diadromis-athina-giannena-gia-diodia-kai-gefy.html)
