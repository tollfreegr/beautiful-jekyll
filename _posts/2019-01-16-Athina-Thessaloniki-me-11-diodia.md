---
layout: post
published: true
title: 'Αθήνα - Θεσσαλονίκη με 31,35 ευρώ και 11 διόδια'
subtitle: 'Νέες αυξήσεις στα διόδια όλης της χώρας –πλην της Εγνατίας Οδού– '
bigimg: '/img/allages.jpg'	
---

Νέες αυξήσεις στα διόδια όλης της χώρας –πλην της Εγνατίας Οδού– ενέκρινε τις προηγούμενες εβδομάδες το υπουργείο Υποδομών. Με την αφορμή αυτή, ο αρμόδιος υπουργός επανέλαβε για ακόμα μία φορά τις υποσχέσεις περί δικαιότερης χρέωσης μέσω ηλεκτρονικού συστήματος διοδίων, υποστηρίζοντας ότι η λειτουργία του θα ξεκινήσει το 2020. Βεβαίως, η ρητορική περί οριζόντιας μείωσης των διοδίων σε όλους τους αυτοκινητοδρόμους και επαναδιαπραγμάτευσης των συμβάσεων παραχώρησης έχει αποσυρθεί οριστικά, παρκάροντας στις συριζαϊκές καλένδες.

Οι ετήσιες τιμαριθμικές αυξήσεις επιβάλλονται κάθε χρόνο στις αρχές του έτους, σύμφωνα με τα όσα ορίζουν οι συμβάσεις παραχώρησης. Οπως και πέρυσι, έτσι και φέτος οι μεγαλύτερες αυξήσεις αφορούν τα μεγάλα οχήματα (μικρά και μεγάλα φορτηγά και λεωφορεία), ενώ στα Ι.Χ. δεν ξεπέρασαν τα 0,20 ευρώ.

Ετσι, πλέον, η διαδρομή Αθήνα - Θεσσαλονίκη για ένα Ι.Χ κοστίζει 31,35 ευρώ, με το όχημα να διέρχεται από τρεις μετωπικούς σταθμούς της Νέας Οδού (Αφίδνες, Τραγάνα, Θήβα), δύο της Κεντρικής Οδού (Αγία Τριάδα, Μαυρομαντήλα), πέντε της Αυτοκινητόδρομος Αιγαίου (Πελασγία, Μοσχοχώρι, Μακρυχώρι, Λεπτοκαρυά, Κλειδί) και έναν της Εγνατίας Οδού (Μάλγαρα). Στη διαδρομή Αθήνα - Πάτρα ο οδηγός ενός Ι.Χ. καταβάλλει 11,80 ευρώ στους πέντε σταθμούς της Ολυμπίας Οδού (Ελευσίνα, Ισθμός, Κιάτο, Ελαιώνας, Ρίο), ενώ 12,70 ευρώ στη διαδρομή Αντιρρίου - Ιωαννίνων, στους τέσσερις σταθμούς της Νέας Οδού (Κλόκοβα, Αγγελόκαστρο, Μενίδι, Τέροβο). Αν δε ένας οδηγός ταξιδέψει από την Αθήνα στα Ιωάννινα θα καταβάλει 38 ευρώ, καθώς στα διόδια της Ολυμπίας και της Νέας Οδού θα πρέπει να προσθέσει και τα 13,50 ευρώ της γέφυρας Ρίου-Αντιρρίου. Τέλος, αν κάποιος επιλέξει να ταξιδέψει με Ι.Χ. από την Αθήνα στην Καλαμάτα θα πρέπει να πληρώσει 3,90 ευρώ στους πρώτους δύο σταθμούς της Ολυμπίας Οδού (Ελευσίνα, Ισθμός) και 9,90 ευρώ στους πέντε σταθμούς του Μορέα (Σπαθοβούνι, Νεστάνη, Γέφυρα Μάναρη, Βελιγοστή, Καλαμάτα), σύνολο 13,80 ευρώ.

Πάντως, ο υπουργός Υποδομών Χρήστος Σπίρτζης επανέλαβε με την ευκαιρία των αυξήσεων τις υποσχέσεις περί δικαιότερης χρέωσης στο μέλλον μέσω ηλεκτρονικών διοδίων. «Ο διαγωνισμός θα τελειώσει Απρίλιο με Μάιο και στη συνέχεια χρειάζονται 12 έως 18 μήνες για να εγκατασταθεί (σ.σ. το σύστημα), για να είναι σε πλήρη λειτουργία», εκτιμώντας ότι σε κάποιες περιπτώσεις μπορεί να εφαρμοστεί νωρίτερα από το 2020. «Σε κάποιους αυτοκινητοδρόμους μπορεί να ολοκληρωθεί νωρίτερα, γιατί οι υποδομές και ο τρόπος που έχουν γίνει οι οδικοί άξονες συνάδουν, αν θέλετε, με έναν τέτοιου είδους σχεδιασμό. Αυτό είναι μία δική μας δέσμευση, που συμβάλλει στη μείωση των διοδίων». Και κατέληξε: «Είναι προφανές ότι είναι υψηλά τα διόδια. Και είναι προφανές και γι’ αυτό μας έχει καταγγείλει η Νέα Δημοκρατία, ότι είναι υψηλά τα διόδια σε συμβάσεις τις οποίες εκείνη έκανε».

## Πολλά τα «αν»

Η υπόσχεση του υπουργού, βέβαια, έχει πολλά «αν». Κατ’ αρχάς, έχουμε φθάσει πλέον σε προεκλογική χρονιά, με ό,τι αυτό συνεπάγεται. Κατά δεύτερον, με δεδομένο ότι στις επιχειρήσεις δεν υπάρχουν... ροζ συννεφάκια, είναι ασαφές αν οι κοινοπραξίες στις οποίες έχουν παραχωρηθεί οι οδικοί άξονες έχουν δεχθεί να εφαρμόσουν κάποιο νέο σύστημα χρέωσης και (κυρίως) είσπραξης διοδίων και με ποια ανταλλάγματα.

Κι αυτό γιατί με τις συμβάσεις παραχώρησης το Δημόσιο παρέδωσε για μία 25ετία στις κοινοπραξίες το δικαίωμα να εισπράττουν τα διόδια και είναι προφανές ότι οι ιδιώτες δεν πρόκειται να δεχθούν έτσι οποιαδήποτε αλλαγή αν εκτιμήσουν ότι θα μειώσει την κερδοφορία τους.

Τέσσερα χρόνια νωρίτερα, πάντως, στις αρχές του 2015, η φιλοδοξία σε σχέση με τα διόδια ήταν μάλλον μεγαλύτερη. «Πρόθεσή μας είναι η οριζόντια μείωση των διοδίων σε όλο το μήκος των αυτοκινητοδρόμων. Για τον λόγο αυτό θα συνταχθεί νέα οικονομοτεχνική μελέτη, θα συμφωνηθεί με τις τράπεζες και θα κατατεθεί προς έγκριση στην Ευρωπαϊκή Επιτροπή», δήλωνε τότε ο κ. Σπίρτζης...



[Πηγή](http://www.kathimerini.gr/1004501/article/epikairothta/ellada/a8hna---8essalonikh-me-3135-eyrw-kai-11-diodia)


