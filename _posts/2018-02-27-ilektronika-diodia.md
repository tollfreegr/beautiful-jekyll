---
layout: post
published: true
title: 'Ηλεκτρονικά διόδια.. Πήρε παράταση ο διαγωνισμός'
subtitle: 'Παράταση έως τις αρχές Απριλίου έδωσε το υπουργείο Υποδομών στον διαγωνισμό για τα ηλεκτρονικά διόδια. Αιτία, σύμφωνα με το υπουργείο, το αυξημένο επιχειρηματικό ενδιαφέρον για τον διαγωνισμό των 400 εκατ. ευρώ. Εν τω μεταξύ, το υπουργείο είχε την πρώτη ενημερωτική συνάντηση με εκπροσώπους των κοινοπραξιών που διαχειρίζονται τους αυτοκινητοδρόμους, η συναίνεση των οποίων είναι απαραίτητη. Ενδιαφέρουσα λεπτομέρεια στον διαγωνισμό, η δυνατότητά επέκτασής του στο τμήμα Πάτρας - Πύργου, όποτε αυτό κατασκευαστεί.'
bigimg: '/img/diodia-dromos-2018.jpg'	
---
Σύμφωνα με την απόφαση, την οποία υπογράφει ο υπουργός Υποδομών Χρήστος Σπίρτζης, η προθεσμία υποβολής αιτήσεων συμμετοχής μετατίθεται από τις 20 Φεβρουαρίου στις 4 Απριλίου, ενώ το άνοιγμα των αιτήσεων θα γίνει οκτώ ημέρες αργότερα.

Οπως αναφέρεται, «υποβλήθηκαν από ενδιαφερόμενους πολλά αιτήματα για μετάθεση της καταληκτικής ημερομηνίας προκειμένου να προετοιμαστούν καλύτερα για τη συμμετοχή τους στον διαγωνισμό». Να σημειωθεί ότι από τη διακήρυξη του διαγωνισμού απαλείφθηκε «για την αποφυγή παρερμηνειών» η αναφορά ότι το σύστημα θα εγκατασταθεί και θα λειτουργήσει «με προτεραιότητα την Εγνατία Οδό».

Ο διαγωνισμός πραγματοποιείται σε δύο φάσεις, με αρκετά από τα ζητήματα (όπως λ.χ. το χρονοδιάγραμμα και το αν το έργο θα επεκταθεί στον σχεδιαζόμενο αυτοκινητόδρομο Πάτρας - Πύργου) να διευκρινίζονται από το υπουργείο στην επόμενη φάση. Προσφορά θα υποβάλουν οι πέντε εταιρείες ή σχήματα που θα επιλεγούν κατά την α΄ φάση.

Βασικό πρόβλημα στην εφαρμογή του συστήματος, όπως το έχει σχεδιάσει το υπουργείο (στο κομμάτι που αφορά στα Ι.Χ.), είναι ότι προϋποθέτει την είσπραξη όλων των διοδίων από το Δημόσιο και κατόπιν την «κατανομή» τους στους παραχωρησιούχους, ανάλογα με την απόσταση που διανύει το όχημα.

Το πρόβλημα έγκειται στο γεγονός ότι το Δημόσιο έχει εκχωρήσει με τις συμβάσεις παραχώρησης το δικαίωμα είσπραξης διοδίων στις κοινοπραξίες που διαχειρίζονται τους αυτοκινητοδρόμους, οι οποίες με τη σειρά τους προφανώς επιθυμούν να διασφαλιστούν πλήρως τα συμφέροντά τους προτού συναινέσουν. Η ηγεσία του υπουργείου Υποδομών πραγματοποίησε προ δεκαημέρου την πρώτη ενημερωτικού χαρακτήρα συνάντηση με τους παραχωρησιούχους και η επόμενη έπεται τον Μάρτιο.



[Πηγή](https://www.epiruspost.gr/reportaz/politics/59336-ilektronika-diodia-pire-paratasi-o-diagonismos)
