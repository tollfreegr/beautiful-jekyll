---
layout: post
published: true
title: 'Κυνικη ομολογία Σπίρτζη για τα διόδια :"Ανήκουν στο ΤΑΙΠΕΔ δεν έχω την ευθύνη" - προγραμματιζουμε την αναλογική χρέωση για να μειωθούν οι τιμές'
subtitle: 'Από τους δεν πληρώνω στο δεν έχω... την ευθύνη, πρώτα τα έδωσαν όλα στο υπερταμειο και μετά διαπιστώνουν ότι δεν μπορούν να έχουν λόγο στην διαμόρφωση των τιμών στα διόδια'
bigimg: '/img/spirtzis.jpg'	
---

Για πλημμελείς ελέγχους της τροχαίας αναφορικά με την απαγόρευση διέλευσης βαρέων αυτοκινήτων σε παράδρομους των Εθνικών Οδών, έκανε λόγο ο υπουργός Υποδομών και Μεταφορών, Χρήστος Σπίρτζης, μιλώντας νωρίτερα στη Βουλή.

Mε αφορμή διαδικασία ενημέρωσης της αρμόδιας κοινοβουλευτικής επιτροπής σχετικά με τη λειτουργία των αυτοκινητοδρόμων, ο κ. Σπίρτζης απάντησε σε ερωτήσεις βουλευτών αναφορικά με τους πλευρικούς δρόμους στους αυτοκινητοδρόμους και σχετικά με τις παλαιές εθνικές οδούς.

«Υποχρεωτικά πρέπει να υπάρχουν εναλλακτικές οδεύσεις στις κύριες εθνικές οδούς. Αυτό δεν ισχύει όμως για τα βαριά οχήματα και γι΄αυτό έγινε πολύ προσεγμένη και λεπτομερής δουλειά και οδήγησε στην έκδοση των απαιτούμενων υπουργικών αποφάσεων, σε ποια τμήματα του οδικού δικτύου σε όλη την Ελλάδα πρέπει να απαγορευτεί η διέλευση των βαρέων οχημάτων», είπε ο Χρήστος Σπίρτζης και πρόσθεσε:

«Το κόστος σε ανθρώπινες ζωές από τα ατυχήματα είναι γνωστό. Πρόσφατα, είχαμε τραγικό ατύχημα στο Καπανδρίτι που μια συμπολίτης μας έχασε τη ζωή της και ήταν πολύτεκνη, μητέρα 8 παιδιών. Δεν μπορούμε όμως εμείς ως υπουργείο, να διασφαλίσουμε ότι τα φορτηγά δεν θα περνάνε από το παράπλευρο δίκτυο. Το θέμα αυτό είναι δουλειά της τροχαίας και τουλάχιστον στην περιοχή του Καπανδριτίου, του κόμβου Αγίου Στεφάνου, η Τροχαία δεν κάνει καθόλου καλά τη δουλειά της. Να μην πω ότι αυτό συμβαίνει ευρέως, αλλά τουλάχιστον στη συγκεκριμένη περιοχή, η Τροχαία δεν κάνει καλά τη δουλειά της για όποιον περνάει από εκεί».

Ο υπουργός εξέφρασε την εκτίμηση ότι «τα θέματα αυτά θα λυθούν με την ολοκλήρωση του ηλεκτρονικού αναλογικού συστήματος διοδίων, επειδή υποχρεωτικά τα φορτηγά θα φέρουν εξοπλισμό για να είναι δυνατό να παρακολουθούνται και να διαπιστώνεται ότι δεν διέρχονται από παράδρομους, θέτοντας σε κίνδυνο τη δημόσια ασφάλεια, μόνο και μόνο για να μπορούν κάποιοι να γλυτώνουν διόδια και να τα βάζουν στην τσέπη τους».

«Θέλω να αναφέρω για την Εγνατία ΑΕ, ότι ενώ τυπικά ανήκει στους φορείς του υπουργείου Υποδομών, ουσιαστικά δεν ανήκει. Από την προηγούμενη κυβέρνηση οι μετοχές της έχουν μεταβιβαστεί στο ΤΑΙΠΕΔ και θα ήθελα να πω ότι δεν είμαστε ευχαριστημένοι από τον τρόπο λειτουργίας της, ελπίζω να απελευθερωθεί γρήγορα από το ΤΑΙΠΕΔ για να κάνει απερίσπαστα τη δουλειά της» είπε ο υπουργός Υποδομών και Μεταφορών και πρόσθεσε:

«Σκεφτόμαστε και προγραμματίζουμε να μειώσουμε τα διόδια σε όλη τη χώρα με εξαίρεση αυτά που διαχειρίζεται το ΤΑΙΠΕΔ. Το οποίο επέβαλε συγκεκριμένες δράσεις και συγκεκριμένους σταθμούς διοδίων, με τον τρόπο που εκχωρήθηκε ο δρόμος της Εγνατίας, αλλά και με το μοντέλο που το ΤΑΙΠΕΔ έτρεξε την παραχώρηση της Εγνατίας και προφανώς έχει μείνει πίσω και το έργο των σταθμών εξυπηρέτησης αυτοκινήτων.

Υπάρχουν πολλές ευθύνες και για τον τρόπο που λειτουργεί η Εγνατία και για το ότι δεν έχουν γίνει οι σταθμοί εξυπηρέτησης αυτοκινήτων όλα αυτά τα χρόνια». Ο κ. Σπίρτζης δεν παρέλειψε να υπογραμμίσει, σε σχέση με το ηλεκτρονικό αναλογικό σύστημα διοδίων, ότι «το ΤΑΙΠΕΔ, λίγο πριν από την ολοκλήρωση του προγράμματος και την έξοδο από το μνημόνιο, προσπάθησε να εξαιρεθεί η Εγνατία, κάτι που δεν έγινε».

«Επομένως αυτός ο δυισμός καταλαβαίνετε τι συνέπειες έχει με την εκχώρηση των μετοχών στο ΤΑΙΠΕΔ και για την ίδια την Εγνατία και συνολικότερα για τα έργα στη Β. Ελλάδα» σημείωσε ο κ. Σπίρτζης, για να συμπληρώσει:

«Το ύψος των διοδίων υπολογίζεται από τους συμβούλους του ΤΑΙΠΕΔ και στη συνέχεια αποστέλλεται στο υπουργείο και στην Ευρωπαϊκή Επιτροπή για έγκριση, επομένως δεν μπαίνει θέμα από εμάς τουλάχιστον για αύξηση των διοδίων. Αυτό που προγραμματίζουμε είναι να προχωρήσει και να εγκατασταθεί σε όλη τη χώρα το ηλεκτρονικό αναλογικό σύστημα διοδίων, να έχουμε ένα πολύτιμο εργαλείο και για την κοινωνική πολιτική και για τη μείωση των διοδίων, και προφανώς να αναθεωρήσουμε τις συμβάσεις παραχώρησης που ολοκληρώθηκαν για να μπορέσουμε να μειώσουμε σε όλη τη χώρα τις τιμές των διοδίων και μάλιστα πολύ».


[Πηγή](https://www.dikaiologitika.gr/eidhseis/politikes-eidhseis/225104/kyniki-omologia-spirtzi-gia-ta-diodia-anikoun-sto-taiped-den-exo-tin-efthyni-programmatizoume-tin-analogiki-xreosi-gia-na-meiothoyn-oi-times)


