---
layout: post
published: true
title: 'Λήγει η δωρεάν διέλευση από τα διόδια, επιστολή Σπάρτακου στον Σπίρτζη'
subtitle: 'Καλεί τον υπουργό να παρατείνει το μέτρο τουλάχιστον για μια διετία'
bigimg: '/img/diodia.jpg'	
---

Λήγει την 31η Δεκεμβρίου 2018 η δωρεάν διέλευση από τα διόδια για τους κατοίκους του νομού Ροδόπης, γι' αυτό η επιστολή Σπάρτακου προς στον Σπίρτζη έχει ιδιαίτερο ενδιαφέρον. Η επιστολή στον υπουργό κ. Σπίρτζη αναφέρει:

 _"Κύριε υπουργέ, σας απευθύνω ένα αίτημα που είναι δίκαιο, εφικτό και της απολύτου αρμοδιότητάς σας. Ως γνωστόν, για το εκπνέον 2018 το υπουργείο σας είχε δώσει το δικαίωμα της δωρεάν διέλευσης από κάποιους σταθμούς διοδίων της Εγνατίας Οδού σε δημότες ορισμένων δήμων της Περιφέρειας Ανατολικής Μακεδονίας – Θράκης, όπως και της Ηπείρου και της Δυτικής Μακεδονίας. Το μέτρο αυτό λήγει την 31η Δεκεμβρίου 2018 και από το νέο έτος οι κάτοικοι των περιοχών αυτών θα κληθούμε να πληρώνουμε τα διόδια κινούμενοι και μέσα στην νομό μας, μάλιστα με τις νέες, πολύ αυξημένες τιμές τους που έχουν ήδη ανακοινωθεί. 

Επειδή το μέτρο της απαλλαγής αφορούσε τις φτωχότερες περιοχές της χώρας και τις πιο απομονωμένες, και επειδή πράγματι μείωσε σε έναν βαθμό το κόστος της μετακίνησης των κατοίκων τους, σας καλούμε να παρατείνετε το μέτρο τουλάχιστον για μια διετία, αφού τίποτε δεν έχει αλλάξει στο σκεπτικό της απόφασής σας εκείνης. Ούτε η ακριτική Περιφέρειά μας έχει έλθει …κοντύτερα στην υπόλοιπη χώρα, είναι εκεί που τη θυμάστε από τις σπουδές σας στο Δημοκρίτειο Πανεπιστήμιο, ούτε και αποκολλήθηκε από τον οικονομικό πάτο της χώρας, όπως δείχνουν τα επίσημα στοιχεία. Πόσο μάλλον που, δυστυχώς, επικρέμεται η ιδιωτικοποίηση της Εγνατίας Οδού, της οποίας μάλιστα ήδη πολλά τμήματα χρήζουν δραστικών παρεμβάσεων (όπως οι τρέχουσες στην παράκαμψη της Καβάλας). Σας καλούμε λοιπόν να δώσετε μία παράταση του ευεργετικού αυτού μέτρου, απόφαση που άλλωστε θα συνάδει και με την κυβερνητική ρητορεία περί εξόδου από τα Μνημόνια, ανάπτυξης και υπερπλεονασμάτων", καταλήγει η επιστολή που υπογράφει Κώστας Καραΐσκος, επικεφαλής της δημοτικής παράταξης Σπάρτακος._



[Πηγή](https://www.xronos.gr/koinonia/ligei-i-dorean-dieleysi-apo-ta-diodia-epistoli-spartakoy-ston-spirtzi)


